# -*- mode: mandoku-view -*-
#+TITLE: 劉氏春秋傳
#+DATE: 2015-09-23 09:39:26
#+PROPERTY: JUAN 0
<pb:KR1e0022_WYG_000-1a>¶
欽定四庫全書　　　　經部五¶
　春秋傳　　　　　　　春秋類¶
　　提要¶
　　　　(臣/)等謹案春秋傳十五卷宋劉敞撰敞所作¶
　　　　春秋權衡及意林宋時即有刊本此𫝊則諸¶
　　　　家藏弆皆寫本相𫝊近時通志堂刻入經解¶
　　　　始有板本故論者或疑其偽然核其議論體¶
　　　　裁與敞所著他書一一脗合非後人所能贋¶
<pb:KR1e0022_WYG_000-1b>¶
　　　　作也其書皆節録三𫝊事蹟斷以已意其褒¶
　　　　貶義例多取諸公羊穀梁如以莊公圍郕師¶
　　　　還為仁義以公孫寧儀行父為有存國之功¶
　　　　以晉殺先縠為疾過以九月用郊為用人而¶
　　　　趙鞅入晉陽以叛一條尚沿三𫝊以地正國¶
　　　　之謬皆不免於膠固其經文雜用三𫝊不主¶
　　　　一家每以經傳連書不復區畫頗病混淆又¶
　　　　好減損三𫝊字句往往改竄失真如左傳惜¶
<pb:KR1e0022_WYG_000-2a>¶
　　　　也越竟乃免句後人本疑非孔子之言敞改¶
　　　　為討賊則免而仍以孔子曰三字冠之殊為¶
　　　　踳駁考黄伯思東觀餘論稱考正書武成實¶
　　　　始於敞則宋代改經之弊敞導其先宜其視¶
　　　　改𫝊為固然矣然論其大致則得經意者為¶
　　　　多葢北宋以來出新意解春秋者自孫復與¶
　　　　敞始復沼啖趙之餘波幾於盡廢三𫝊敞則¶
　　　　不盡從𫝊亦不盡廢𫝊故所訓釋為逺勝於¶
<pb:KR1e0022_WYG_000-2b>¶
　　　　復焉乾隆四十六年十月恭校上¶
　　　　　　總纂官臣(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
<pb:KR1e0022_WYG_000-3a>¶
春秋傳原序¶
石林葉氏謂慶厯間歐陽文忠公以文章擅天下世莫¶
敢抗衡劉原父雖出其後以通經傳學自許文忠亦以¶
是推之作五代史新唐書凡例多問春秋於原父又曰¶
原父為春秋知經而不廢傳亦不盡泥傳據義攷例以¶
折衷之經傳更相𤼵明雖間有未然而淵源已正今學¶
者治經不精而蘇孫之學近而易明故皆信之而劉以¶
難入或詆以為用意太過出於穿鑿彼葢不知經無怪¶
<pb:KR1e0022_WYG_000-3b>¶
其然也石林所謂蘇孫葢指子由莘老也晁公武謂劉¶
氏傳如桓無王季友卒胥命用郊之類皆古人所未言¶
諸公之推伏原父者若此今觀權衡之作折衷三家旁¶
引曲證以析經義真有權之無失輕重衡之得其平者¶
傳十五卷集衆説而斷以已見文類公穀獨意林一編¶
元吳萊謂多遺缺疑未脫藳之書然究而論之皆經學¶
名書也宋四明史有之刋權衡意林於清江其本猶有¶
傳者傳則出於録本人或以為非真觀其文義與二書¶
<pb:KR1e0022_WYG_000-4a>¶
合疑非贋鼎故并刋之以傳示學者¶

